GRÀCIES, ESTIMAT SEBASTIÀ. Pel teu coratge, que no és la falta de por sinó la fortalesa per vèncer-la. " Sí, sóc alcohòlic. He triat aquestes paraules com a títol perquè són les més difícils que he dit en la meva vida".
Gràcies per la sinceritat que et fa despullar-te i mostrar-te vulnerable, perquè fer-ho és la millor manera d’enfortir-te. "Hi ha un sentiment de fracàs humà total en el fet d’admetre que un és alcohòlic. Un sentiment fet de vergonya, de culpa, de ràbia contra un mateix, de consternació i de por".
Gràcies per la generositat genuïna, quan dius que "parlar sobre el meu cas concret no té cap mena de rellevància, i si ho faig aquí, és només en la mesura que espero que pugui ser mínimament útil per a alguna altra persona". És i serà una alerta o una inspiració per a moltíssimes persones.
Gràcies per abandonar les mentides que et deies i abraçar la dura veritat, que és l’únic que ens salva. "El motiu que explica tanta mentida és la por. Com que la seva voluntat ha estat abolida, l’alcohòlic és una persona essencialment acovardida i poruga".
Gràcies per la teva serenitat i realisme. "És necessari no deixar-se dur per l’eufòria de la recuperació, tant com no caure abatut per les glopades de remordiment, culpabilitat i vergonya quan recordes l’individu indecent i devastat que va arribar a ser".
Gràcies per renéixer per mostrar-nos la força recuperadora de l’amor, el que dóna sentit a la vida en majúscules. "Sé que vaig passar una temporada a l’infern, i hi vaig arrossegar les persones que estimo. Sé que no hi vull tornar mai més. Sé que el dolor que m’he infligit a mi mateix i als altres només es pot vèncer amb amor, la mateixa mena d’amor que se’m va donar i que em va salvar del meu enfonsament".
Estic -estem- feliç i orgullós que te n’estiguis sortint, perquè ens convé la teva ment lúcida i la teva escriptura brillant per molts anys.
